# Strategie

In deze sectie worden onderwerpen verdiept die gerelateerd zijn aan
strategische onderwerpen uit het Beheer- en Ontwikkelmodel.

## De ontwikkel- en beheerorganisatie (Activiteit Governance)

Deze activiteit bevat o.a. het beleid uitzetten over de eigen
bestuurlijke organisatie (zoals de rechtsvorm); het huishoudelijke
reglement (de charter), maar ook allianties vormen met andere
organisaties. Het regelen van besluitvorming is cruciaal.

### Organisatiestructuur

In het BOMOS activiteitendiagram zijn de verschillende activiteiten
opgesomd die kunnen plaatsvinden in een
standaardisatiegemeenschap. [Onderstaande
figuur](#fig-organisatiestructuur) schetst een globale
organisatiestructuur hiervoor. Een belangrijk uitgangspunt is de
scheiding tussen inhoudelijke activiteiten in de
uitvoeringsorganisatie en de besluitvorming door het bestuur.

![Organisatiemodel](images/BOMOS-1_Organisatiestructuur-blanco.png "Organisatiesmodel")

Het bestuur geeft opdracht aan een (not-for-profit)
uitvoeringsorganisatie die verantwoordelijk is voor een groot deel van
de beheertaken. Het bestuur verenigt de behoeften in dezen van zijn
achterban en heeft het mandaat namens dezen te besluiten over zaken
die de betreffende standaarden betreffen. Bestuur en
uitvoeringsorganisatie werken bij voorkeur met wederzijdse eenhoofdige
aanspreekpunten. Het bestuur is voornamelijk belast met de taak
'besluitvorming'. In de praktijk komt het bestuur een paar keer per
jaar bij elkaar, wat geen belemmering mag zijn voor de gewenste
besluitvorming. Het bestuur moet de uitvoeringsorganisatie voldoende
mandaat geven. In de praktijk zien we dat sommige besluiten ook
schriftelijk (e-mail) aan bestuursleden voorgelegd kunnen worden voor
goedkeuring, of dat de verantwoordelijkheid van bepaalde activiteiten
(bijv. communicatie) bij een enkel bestuurslid worden belegd. Dit
maakt het eenvoudiger om bilateraal overleg tussen de
uitvoeringsorganisatie en het verantwoordelijke bestuurslid te voeren
en ook besluiten tussentijds te nemen (en kan als alternatief dienen
voor de wederzijdse eenhoofdige aanspreekpunten).

De kern is dat duidelijk moet zijn vastgelegd welke besluiten in de
bestuursvergadering genomen dienen te worden; welke schriftelijk
(e-mail) voorgelegd kunnen worden, welke door een specifiek
bestuurslid genomen kunnen worden, en voor welke besluiten het mandaat
bij de uitvoeringsorganisatie ligt. In de praktijk worden vaak
jaarplannen gebruikt voor de opdrachtformulering van het bestuur aan
de uitvoeringsorganisatie. Op basis van rapportages over het jaarplan
legt de uitvoeringsorganisatie dan verantwoording af aan het
bestuur. Het jaarplan beschrijft welke taken uitgevoerd moeten worden;
welke werkgroepen er zijn of opgestart moeten worden, wat de doelen
voor de werkgroep zijn, etc. Het jaarplan wordt goedgekeurd door het
bestuur en is daarmee de opdracht voor de uitvoeringsorganisatie. Het
Beheer- en Ontwikkelmodel kan als kapstok dienen om de taken in het
jaarplan te benoemen. Het jaarplan maakt het ook goed mogelijk om
afspraken te maken over uit te besteden taken. Feitelijke
standaardontwikkeling vindt plaats in werkgroepen waarin de gebruikers
van de standaarden participeren. De werkgroepen worden door de
uitvoeringsorganisatie gecoördineerd. Veelal worden ook de
daadwerkelijke uitwerkingen opgesteld door de uitvoeringsorganisatie
op basis van discussies in de werkgroepen. De uitkomst van de
werkgroep, een nieuwe versie van een standaard, kan door het bestuur
vastgesteld worden en uitgebracht worden als nieuwe versie. De
besluitvorming, wie (bestuur/werkgroep) bepaalt wat, moet helder
geregeld zijn.

<aside class="example" title="Informatiemodel Externe Veiligheid"> 
Het Informatiemodel Externe Veiligheidsrisico's (IMEV) bevat afspraken over 
de digitale structuur waarin overheden gegevens vastleggen over de opslag, 
het transport en het gebruik van gevaarlijke stoffen. Al deze gegevens komen 
bij elkaar in het Register Externe Veiligheidsrisico's van het ministerie van 
Infrastructuur en Waterstaat. Op kaarten is vervolgens te zien waar externe 
veiligheidsrisico’s van toepassing zijn. Geonovum beheert sinds 2021 het IMEV 
in opdracht van het ministerie van Infrastructuur en Waterstaat. Het nieuwe 
BOMOS verdieping heeft Geonovum en de opdrachtgever geholpen bij het inzichtelijk 
maken van de organisatiestructuur. De sinds eind 2022 ingestelde adviesgroep 
werkt conform deze structuur en heeft begin 2022 de leidraad voor komende 
wijzigingen van het IMEV, het wijzigingsprotocol, vastgesteld. 
</aside>

Bij voorkeur wordt onderscheid gemaakt tussen verschillende zwaartes
van wijzigingen in standaarden, zodat de lichtste wijzigingen door de
betreffende werkgroep of de uitvoeringsorganisatie zelf kunnen worden
afgehandeld en alleen de meest fundamentele wijzigingen betrokkenheid
van het bestuur vragen, tot aan een bestuursbesluit. Een werkgroep die
continu overruled wordt door het bestuur is niet werkbaar.

Eventueel kan een adviesorgaan opgericht worden om het bestuur met
gevraagd en ongevraagd advies ter zijde te staan. De uitkomst van een
werk- groep zal in dat geval als voorstel naar het adviesorgaan gaan
die daarover aan het bestuur zal adviseren. Het adviesorgaan bestaat
bij voorkeur uit onafhankelijke en onbetwiste deskundigen, en kan een
middel zijn om de onafhankelijkheid en expertise te versterken. Het is
van belang dat deze deskundigen gekozen worden op basis van kennis en
ervaring en niet op basis van belangen of vertegenwoordiging van een
organisatie; immers aan hen wordt enkel gevraagd om inhoudelijk
advies. De vertegenwoordiging van belangen is gevestigd in het
bestuur.

Een typische inhoudelijke categorische afbakening van werkgroepen
vindt plaats langs de volgende (gelaagde) lijnen:

*   Architectuur.
*   Processen/services.
*   Data/gegevens/berichten.
*   Technische standaard/transactiestandaard.
*   Beveiliging.

Een andere veel gebruikte afbakening is op basis van het
probleemdomein, bijvoorbeeld SETU heeft gewerkt met een tweetal
werkgroepen, te weten Bemiddeling en Verwerking. De werkgroep
Bemiddeling houdt zich bezig met de standaarden van offerteaanvraag
tot aan de plaatsing van een uitzendkracht, terwijl de werkgroep
Verwerking de standaarden van plaatsing tot aan factuur tot haar scope
rekent. In de praktijk zullen bij complexere standaarden bepaalde
categorieën werkgroepen (bijv. 'gegevens') weer onderverdeeld worden
in werkgroepen per probleemdomein (bijv. 'facturatie'), waarmee een
combinatie van beide indelingen wordt gerealiseerd.

<aside class="example" title="SETU organisatiestructuur">
Bij de SETU is de organisatiestructuur als volgt: Het bestuur bestaat 
uit vertegenwoordigers van uitzendondernemingen. Zij houden vier keer 
per jaar een bestuursvergadering. In de bestuursvergaderingen rapporteert 
de uitvoeringsorganisatie, momenteel werknemers van TNO en de ABU, over de 
voortgang van de werkzaamheden voor de SETU. Alle werkzaamheden staan vermeld 
in het jaarplan dat voorafgaand aan ieder kalenderjaar wordt vastgesteld, 
inclusief bijbehorende begroting. Onder deze werkzaamheden valt onder andere 
het organiseren van de werkgroepen. Aan werkgroepen mogen zowel vertegenwoordigers 
van uitzendondernemingen, inleners en leveranciers deelnemen. Actuele werkgroepen 
zijn de werkgroep Planningsgegevens, die de SETU Standard for Planning & Scheduling 
ontwikkelt, en de werkgroep Trends & ontwikkelingen, waarin veranderingen en 
behoeftes in de sector worden geïdentificeerd die (mogelijk) impact hebben op 
digitalisering en data-uitwisseling. Bij SETU is geen sprake van een 
leveranciersgroep en adviesorgaan. 
</aside>

Bijzondere aandacht verdienen de leveranciers. Dit is regelmatig een
heet hangijzer bij non-profit beheerorganisaties. Voor het welslagen
van een standaard (zonder juiste implementatie geen werkende
standaard') vaak cruciaal, maar leveranciers kunnen ook conflicterende
belangen hebben. In beginsel kunnen leveranciers gewoon als deelnemer
in de standaard acteren en rollen in de werkgroepen vervullen tot aan
deelname in het bestuur. De praktijk laat zien dat
softwareleveranciers veelal zeer nuttige bijdragen leveren in
werkgroepen waardoor het zeker aan te raden is om leveranciers toegang
tot de werkgroepen te verlenen. Vaak heerst er angst dat leveranciers
te nadrukkelijk een stempel gaan drukken op de standaard. Een aparte
leveranciersgroep zoals aangegeven in [bovenstaande
figuur](#fig-organisatiestructuur) is dan een optie waarmee de
leveranciers enerzijds een platform wordt geboden terwijl ze
anderzijds buiten de werkgroepen en bestuur kunnen worden
gehouden. Softwareleveranciers zijn dan verenigd in een
leveranciersgroep, die de uitvoeringsorganisatie van advies kunnen
voorzien en overleg kunnen voeren met het adviesorgaan.

De besluitvorming binnen de werkgroep kan afhankelijk zijn van de
mogelijke deelname van leveranciers, en ook afhankelijk zijn van de
opstelling van de leveranciers. In de praktijk zal de keuze voor de
mate van invloed ook afhangen van de manier waarop de gemeenschap is
georganiseerd; indien de ontwikkeling van de standaard gedreven wordt
vanuit het belang van de softwareleveranciers dan zullen deze een
grotere invloed (willen) uitoefenen op 'hun' standaard. Wordt de
ontwikkeling gedreven vanuit een (overheids-)gebruikersbehoefte dan
zullen deze een grotere invloed (willen) uitoefenen.

In het figuur is een eenvoudige basisstructuur geschetst van bestuur,
uitvoeringsorganisatie en werkgroepen. Facultatief kan daar een
adviesorgaan en/of leveranciersgroep aan toegevoegd worden. Naast deze
geschetste mogelijkheden zijn er nog vele alternatieven, zowel
eenvoudiger als complexer. Welke structuur ook gekozen wordt, bij
voorkeur worden de verslagen van de verschillende gremia openbaar ter
beschikking gesteld.

### Rollen en activiteiten.

In [deel 1 zijn de rollen voor het ontwikkel- en beheerproces gedefinieerd](https://logius-standaarden.github.io/BOMOS-Fundament/index.html#activiteiten-en-rollen),
en zijn ze gekoppeld aan de hoofdactiviteiten van BOMOS. Omgekeerd
kijken we er nu in meer detail naar. Onderstaande tabel geeft vanuit
de rollen aan in welke BOMOS activiteiten ze betrokken kunnen zijn;
dat laat ook zien dat een 1-op-1 koppeling tussen rol en activiteit
niet werkt.

| Rol | BOMOS activiteit |
|-----|------------------|
| Houder | Governance    |
|        | Visie         |
|        | Rechtenbeleid |
|        | Adoptie en erkennig (beleid)|
|        | Opleiding (beleid)          |
|        | Kwaliteitsbeleid benchmarking(beleid) |
|        | Community (vaststellen) |
|        | Klachtenafhandeling     |
|        | Implementatieondersteuning (beleid) |
| Financier | Financiën |
| Autorisator | Architectuur (vaststellen) |
|             | Initiatie (belsuitvorming) |
| Expert | Architectuur (uitvoeren en advisering) |
|        | Initiatie (advies) |
| Functioneel beheerder | Community (uitvoeren) |
|                       | Kwaliteitsbeleid benchmarking (uitvoeren) |
|                       | Initiatie (proces) |
|                       | Wensen en eisen |
|                       | Ontwikkeling |
|                       | Uitvoering |
|                       | Documentatie|
|                       | Implementatieondersteuning (uitvoeren) |
| Technisch beheerder   | Draagt bij aan operationeel |
| Distributeur | Promotie |
|              | Publicatie |
| Gebruiker  | Geconsulteerd operationeel |

<aside class="note">

<b>Rollen en stakeholders in de zorg</b>

Het zorgdomein is een complexe situatie met stakeholders en partijen
die een belang hebben in de standaardisatie ontwikkeling. Door het
leggen van relaties tussen de rollen, en de invulling van de rollen
met de namen van de stakeholders/partijen wordt een helder inzicht
gecreerd in de wereld van deze zorg standaard. (bron voorbeeld: NEN
7522-2021)

![Voorbeeld van toewijzing rollen aan stakeholders](images/BOMOS-16_Toewijzing-rollen-aan-stakeholders-blanco.png "Voorbeeld van toewijzing rollen aan stakeholders")
</aside>

### Beheertaken uitvoering

Voor de invulling van ontwikkelen beheertaken in een
organisatiestructuur zijn verschillende mogelijkheden, variërend van
het beleggen bij een standaardisatieorganisatie tot het volledig zelf
invullen in een eigen organisatie. Het is geen doel op zich om voor
elke standaard een eigen beheren ontwikkelorganisatie op te tuigen. De
praktijk laat zien dat weinig bestaande organisaties zijn berekend op
het complete takenpakket, waardoor toch vele
standaardisatiecommunities hebben besloten een eigen organisatie op te
tuigen. Een deel van de taken wordt dan belegd bij de eigen
organisatie, maar een deel van de taken kan ook belegd worden bij
andere soorten organisaties. [Onderstaande
figuur](#fig-beleggen-van-ontwikkeltaken) noemt hier (andere)
standaardisatieorganisaties, research-organisaties en
brancheorganisaties.

![Beleggen van ontwikkeltaken](images/BOMOS-3_Beleggen-van-beheer-en-ontwikkeltaken-blanco.png "Beleggen van ontwikkeltaken")

Het model maakt onderscheid tussen not-for-profit en profit
organisaties. Dit onderscheid is relevant in het kader van openheid
([zie sectie over
openheid](#de-open-invulling-van-een-standaard-activiteit-community)). Indien
het beheer van een standaard is belegd bij een profit-organisatie kan
er geen sprake zijn van een open standaard! Dat wil niet zeggen dat
commerciële organisaties geen open standaarden kunnen ontwikkelen in
opdracht van een bestuur (organisatie), of na ontwikkeling doneren aan
een not-forprofit beheerorganisatie. Het ontwikkelen en beheren van
standaarden dient altijd not-for-profit te gebeuren, waarbij een
not-for profit organisatie wel het meest voor de hand liggend is.

Een eerste voor de hand liggende mogelijkheid is het beleggen van de
beheertaken bij formele standaardisatieorganisaties. De wereld is hier
wel veranderd in vergelijking met dertig jaar geleden toen het
merendeel van de standaarden door deze formele organisaties werd
ontwikkeld. In de huidige tijd wordt het merendeel van de standaarden
buiten de formele standaardisatieorganisaties ontwikkeld in allerlei
vormen van consortia, en dat aantal blijft groeien. Ook zien we weer
steeds meer complexe samenwerkingsverbanden tussen
standardisatie-organisaties ontstaan.  Voor de semantische standaarden
speelt dit in extreme mate. Deels heeft dit te maken met de traagheid
van processen bij formele standaardisatieorganisaties, maar
voornamelijk het gebrek aan inhoudelijke kennis en expertise. Voor
semantische standaarden is domeinkennis essentieel.

Dit wil niet zeggen dat formele standaardisatieorganisaties geen
waarde hebben, integendeel. Op een aantal punten hebben ze potentieel
een belangrijke toegevoegde waarde. Bijvoorbeeld om de status van de
standaard te verhogen. Zo is NEN3610 ontwikkeld door Geonovum, maar
voor extra status ook uitgebracht als NEN-norm. Daarnaast is
secretariële ondersteuning voor werkgroepen ook een prima taak die
extern belegd kan worden.

De inhoudelijke kennis zal echter altijd zelf georganiseerd moeten
worden. Onderzoeksorganisaties, zoals universiteiten en instituten,
zijn een andere mogelijkheid om taken bij te beleggen. Voordeel is de
schat aan inhoudelijke kennis, maar mogelijk ook een gebrek aan
domeinkennis of kennis van het specifieke gebruik. Het
tegenovergestelde is het geval bij brancheorganisaties; voordeel hier
is de uitmuntende domeinkennis, maar nadeel is juist een gebrek aan
inhoudelijke standaardisatie/ICT kennis. Vaak zijn (semantische)
standaarden voor brancheorganisaties een ver van hun bed show. Het
onderwerp wordt al snel afgedaan als iets van techneuten, wat het in
de kern niet is; juist voor semantiek is domeinkennis van groot
belang.

Een eigen organisatie oprichten is een mogelijkheid, evenals
commerciële dienstverleners inschakelen. Dat laatste is wel op
gespannen voet met de openheidprincipes. De eigen organisatie is de
meest gekozen optie voor de kern van ontwikkelen beheertaken. Velen
domeinen kennen inmiddels eigen organisaties die kennis hebben van
zowel het domein als standaardisatie, bijvoorbeeld Geonovum,
EduStandaard, CROW, Informatiehuis Water, SETU, etc. Tot de kern van
hun werk behoren de strategische beheeractiviteiten zoals
geïdentificeerd in het model, en in grote mate ook de tactische en
operationele activiteiten. In deze situatie zijn bepaalde activiteiten
eenvoudig en zelfs beter om uit te besteden.

Een aantal suggesties:

[**Moduleontwikkeling**](https://logius-standaarden.github.io/BOMOS-Fundament/index.html#de-onderwerpen-uit-het-model);
Moduleontwikkeling is riskant om binnen de ontwikkel- en
beheerorganisatie te laten plaatsvinden. Daarmee wordt men ook
leverancier en concurrent van partijen in de gemeenschap. Beter is om
moduleontwikkeling te stimuleren buiten de ontwikkel- en
beheerorganisatie, mogelijk in de vorm van open source software. Dit
kan andere leveranciers ook bewegen om de standaard te gaan
ondersteunen en/of betrokken te raken bij de ontwikkeling daarvan. De
beste aanpak is afhankelijk van de kenmerken van de community.

[**Certificeren**](https://logius-standaarden.github.io/BOMOS-Fundament/index.html#de-onderwerpen-uit-het-model);
Essentieel bij certificeren is de onafhankelijkheid van de
certificerende instelling. Gebruikelijk is dat de ontwikkel- en
beheerorganisatie het toetsingskader opstelt, en vervolgens de
daadwerkelijke toetsing (op basis van het toetsingskader) uitbesteedt
aan externe partijen die zich specifiek richten op het toetsen en
certificeren.

[**Architectuur/Roadmapping/Benchmarking**](https://logius-standaarden.github.io/BOMOS-Fundament/index.html#de-onderwerpen-uit-het-model);
Ondersteuning en uitvoering hiervoor past uitstekend bij een
research-organisatie in brede zin (Naast kennisinstituten, ook
organisaties zoals CBS voor benchmarking). Met name voor benchmarking
geldt dat dit beter bij een externe organisatie belegd kan worden.

[**Communicatie**](https://logius-standaarden.github.io/BOMOS-Fundament/index.html#de-onderwerpen-uit-het-model);
Past vaak goed bij een brancheorganisatie die al een
communicatieapparaat heeft ingericht. Uiteraard moet er dan wel een
brancheorganisatie zijn die naadloos aansluit bij de standaard en die
bereid is de communicatie als belangrijke taak mee te
nemen. Communicatie rondom het beheer- en ontwikkelproces van een
standaard vraagt om specifieke kennis van dat beheer en heeft een
specifieke doelgroep zoals softwareleveranciers. Dit dient door een
brancheorganisatie onderkend te worden. Andere opties zijn
communicatieafdelingen van een andere partner organisatie.

Op hoofdniveau kunnen we concluderen dat er de keuze is om de
ontwikkel- en beheertaken te beleggen bij:

1. Bestaande organisaties.
2. Nieuwe organisaties.
3. Combinatie van beiden.

Het beleggen van alle taken bij een bestaande situatie klinkt ideaal,
maar er is geen organisatie die alleenstaand voor het complete
takenpakket is toegerust. Ook organisaties als NEN, Forum
Standaardisatie, etc. zijn daar niet op ingericht.

Daardoor is het in de praktijk vaak noodzakelijk om een nieuwe
organisatie op te richten, als er binnen het domein nog geen
organisatie bestaat gericht op standaardisatie. Optie 3, de combinatie
van beide, betekent dat bepaalde taken door deze (nieuwe) specifieke
domein standaardisatie organisatie worden opgepakt en andere taken
door ander type organisaties, conform de beschrijving in deze
paragraaf over het uitbesteden van taken.

<aside class="example" title="Edustandaard">"
Edustandaard is een platform waar alle publieke en private partijen binnen
het onderwijsveld bij elkaar komen om afspraken te maken. Deze afspraken 
gaan bijvoorbeeld over het vindbaar maken van digitaal leermateriaal, of 
over het overbrengen van leerlinggegevens van het ene systeem naar het andere. 
Edustandaard ondersteunt publieke en private ketenpartijen in het onderwijs 
met standaarden en referentiearchitecturen om de informatiestromen in de 
onderwijsketens zo effectief mogelijk in te richten. Edustandaard beheert 
diverse standaarden en biedt overzicht en inzicht in de werking van 
(keten)processen. Ook wordt advies gegeven aan ketenpartijen in alle 
onderwijssectoren, van primair tot hoger onderwijs. 

[De governance van de Edustandaard is beschreven in de bijlage](#edustandaard-governance).
</aside>

### De organisatievorm

Of het nu slechts een deel van de taken of alle taken door de nieuwe
organisatie uitgevoerd moeten gaan worden, de nieuwe organisatie moet
in beide gevallen opgericht worden waarvoor een rechtsvorm nodig
is. Nederland kent tal van organisatie rechtsvormen. Openheid van de
standaard is absoluut een essentieel uitgangspunt. De definitie van
openheid schrijft voor dat de (besluitvorming van de) standaard belegd
wordt bij een not-for-profit organisatie. Daarmee worden een groot
deel van de organisatievormen uitgesloten, en zijn slechts enkel voor
de hand liggen, te weten:

1. Stichting.
2. Vereniging.
3. Overheidsorganisatie (als verzamelterm).

**De stichting:** Een stichting is een rechtspersoon en wordt
  opgericht bij notariële akte, door één of meerdere natuurlijke of
  rechtspersonen. In de regel heeft een bestuur een voorzitter,
  secretaris en penningmeester. Het bestuur is het enige verplichte
  orgaan van een stichting. Daarnaast kan er nog een raad van toezicht
  zijn, die toezicht houdt op het stichtingsbestuur. In tegenstelling
  tot een vereniging heeft een stichting geen leden. Een stichting kan
  wel donateurs hebben, maar die hebben geen zeggenschap. Een
  stichting kan ook vrijwilligers hebben.

<aside class="example" title="Stichting RIONED">
De standaard Gegevenswoordenboek Stedelijk Water wordt verder ontwikkeld, 
maar is ook in beheer en wordt operationeel gebruikt. Transparantie en 
kwaliteit in beheer zijn hierbij cruciaal voor de continuïteit en kwaliteit 
van en het draagvlak voor de standaard. Stichting RIONED committeert zich 
aan een zorgvuldig en transparant beheerproces met heldere procedures en een 
duidelijke organisatie. Zodat leveranciers en gebruikers met vertrouwen de 
standaard kunnen implementeren en gebruiken. De beheerprocedures en -organisatie 
zijn gebaseerd op de BOMOS-standaard en kennen een programmerende lijn, een 
uitvoerende lijn en een vaststellende lijn. Net als bij andere activiteiten van 
Stichting RIONED geldt dat belanghebbenden desgewenst op allerlei manieren mogen 
meedenken en meebeslissen.
</aside>

**De vereniging:** Een vereniging is een rechtspersoon voor de
  Nederlandse wet. Een vereniging wordt meestal opgericht door bij de
  notaris hiervan een akte op te maken. Dit is niet noodzakelijk, maar
  zonder notaris heeft de vereniging beperkte rechtsbevoegdheid (de
  bestuurders zijn hoofdelijk aansprakelijk). Wanneer een vereniging
  bij de notaris opgericht is, zijn er ook statuten. Hierin staat
  tenminste het doel van de vereniging, de verplichtingen van de
  leden, het bijeenroepen van de algemene (leden)vergadering en het
  benoemen/ontslaan van de bestuurders. Een vereniging heeft een doel
  dat nagestreefd wordt. Dit doel mag niet het verdelen van winst
  onder de leden zijn. Wat niet wil zeggen dat er geen winst gemaakt
  mag worden, maar deze moet ingezet worden voor een bepaald doel
  (zoals het doel van de vereniging, kennisdeling, verbetering van de
  kwaliteit, liefdadigheid, etc.). Een vereniging heeft leden. Dit
  zijn mensen die lid zijn van de vereniging omdat zij het doel
  steunen. De leden betalen meestal contributie om de vereniging
  draaiend te houden. Leden hebben invloed in het beleid van de
  vereniging via een algemene (leden)vergadering (ALV). Zo'n
  vergadering wordt minstens jaarlijks gehouden en elk lid is hiervoor
  uitgenodigd en stemgerechtigd. De ALV heeft alle bevoegdheden die
  niet door de wet of de statuten geregeld zijn en is dus het hoogste
  orgaan van de vereniging.

**De overheidsorganisatie:** Er zijn verschillende vormen van
  overheidsorganisaties, waardoor een korte bespreking onmogelijk
  is. Het inzetten van een overheidsorganisatie zou op verschillende
  manieren kunnen: één overheidsorganisatie als beheerorganisatie voor
  alle aan de overheid gerelateerde standaarden, of per standaard één
  overheidsorganisatie. Daarnaast kan een enkele overheidsorganisatie
  de uitvoering van het beheer op zich nemen, maar kunnen meerdere
  overheden zich ook verenigen. Dit kan bijvoorbeeld in een
  vereniging. De keuze van de rechtsvorm dient weloverwogen te
  gebeuren, waarbij ook zaken als de eenvoud van het opzetten moet
  worden meegenomen. Bij een stichting speelt dat het mogelijk lastig
  is voor overheidspartijen om aan een stichting deel te nemen, en dat
  een stichting geen leden mag hebben. Bij een vereniging speelt de
  grote macht van de ALV. Met een stichting en vereniging is het wel
  eenvoudig om openheid aan te tonen. Bij zowel de stichting als de
  vereniging zijn de statuten belangrijk; deze regelen in feite het
  mandaat van de rollen in de organisatie.

Ondanks het feit dat een stichting geen leden kan hebben spreekt men
bij HL7 Nederland wel over leden, maar hanteert men strikt formeel de
term _aangeslotenen_. SETU kent geen leden, maar wel
participanten. Een samenwerkingsverband zonder rechtsvorm kan in de
praktijk goed werken voor het beheer maar kan in praktische zaken weer
nadelig zijn doordat het samenwerkingsverband als zodanig geen
bevoegdheden heeft tot het aangaan van overeenkomsten; hierbij zal
altijd één van de partners deze overeenkomst moeten aangaan. Mogelijke
nadelen die hieraan kleven zijn het verlies van identiteit; het
gebonden zijn aan regels en beperkingen van de partner; minder
slagvaardigheid etc. Het voordeel van een dergelijke organisatievorm
is dat deze eenvoudig is in te richten en op te heffen zonder
juridische consequenties. De organisatie-inrichting kan in enige mate
de vrijblijvendheid reduceren of op zijn minst expliciteren. De
vrijblijvendheid van de deelnemers in standaarden is zeker een serieus
aandachtspunt in het kader van een duurzaam toegepaste standaard.

<p class="comment" style="color:red">
<aside class="example" title="Het CCvD Datastandaarden">
Besluitvorming over wijzigingen op een standaard of over de strategie 
voor een standaard zal over het algemeen bij de beheerorganisatie liggen. 
Maar in bepaalde gevallen kan de strategie belegd zijn bij een orgaan 
_naast_ de beheerorganisatie. Een voorbeeld is het Centraal College 
van Deskundigen Datastandaarden (CCvD-Datastandaarden). Dit is een 
gezamenlijk overleg met stakeholders waarin het Informatiehuis Water (IHW), 
Stichting Kwaliteitsborging Bodembeheer (SIKB) en stichting RIONED 
gezamenlijk de wijzigingen op hun standaarden en hun (strategische) plannen
vaststellen. Hiervoor is gekozen omdat de standaarden en de gebruikersgemeenschappen
sterk overlappen. Één standaard is zelfs in gezamenlijk beheer bij SIKB en IHW.
Gezamenlijke vaststelling van nieuwe versies is in dit geval noodzakelijk.

Nieuwe versies van de standaarden worden na vaststelling door het 
CCvD Datastandaarden nog wel bekrachtigd door de besturen van de 
beheerorganisaties. Het CCvD is immers geen _eigenaar_ van de standaarden 
en kan geen nieuwe versie of strategie (formeel) vaststellen. 
Boven het CCvD staan de besturen van de deelnemende beheerorganisaties. 
</aside>

<aside class="note">
<b>Naast 'harde' invulling ook aandacht voor 'zachte' facetten</b>

Dit hoofdstuk beschrijft veelal relatief 'harde' invulling van de
organisatie, de valkuil is om de 'zachte' facetten uit het oog te
verliezen. Bij standaardisatie zijn vaak ook de zachte factoren van
groot belang voor het succes van een standaard. Het smeden van een
consortium waarin partijen elkaar vertrouwen en constructief kunnen
samenwerken zonder dat elk incident gelijk een bom legt onder het
voort-bestaan van het consortium is een bijzonder sociaal en organisch
proces.  
</aside>

<p class="comment" style="color:red">
<aside class="example" title="Template voor beheerdocument en rekenmodel van Geonovum">

Om opdrachtgevers meer inzicht te geven in de activiteiten in het
beheerproces van standaarden, heeft Geonovum een generiek
beheerdocument opgesteld. Hierin staat wat Geonovum doet in elk
activiteitengroep van het BOMOS-model. Voor elke door Geonovum te
beheren standaard stelt Geonovum daarnaast een specifiek
beheerdocument op. In dit specifieke beheerdocument zijn de
aanvullende afspraken vastgelegd voor een standaard. In wezen biedt
het specifieke beheerdocument het overzicht van meer- en minderwerk
uitgaand van het generieke beheerdocument.

Om de kosten van beheer optimaal inzichtelijk te maken, heeft Geonovum
op basis van het generieke en het specifieke beheermodel, onlangs ook
een [BOMOS rekenmodel](https://www.geonovum.nl/themas/standaardisatie#Beheer) 
ontwikkeld. Op basis van een reeds bekende en
beheerde standaard is de benodigde basis inzet berekend. Deze basis
gebruiken we vervolgens om een gerichte inschatting te kunnen maken
van meer- en minderwerk zoals beschreven in het specifieke
beheerdocument. Hierdoor kunnen we beheerkosten realistisch en
onderbouwd inschatten.

Dit is ook voor andere organisaties te gebruiken: om het rekenmodel te
kunnen gebruiken, kunnen zij een eigen generiek beheerplan maken, en
voor de door hen beheerde standaarden een specifiek beheerplan. Die
twee documenten zijn dan input voor het bijbehorende rekenmodel.

</aside>

</p>

### Visie

Inhoudelijke visie ontwikkelen over de richting van de standaard in de
context: De plek op de horizon op de lange termijn. Een compacte
vertaling in bijvoorbeeld een factsheet van deze visie kan ook zeer
nuttig zijn in de communicatie rond de standaard en het bevorderen van
adoptie van de standaard. Ook moet er aandacht zijn voor innovatie;
veel organisaties gebruiken daar hulpmiddelen voor als een radar, of
specifiek een tech-radar; daarin worden innovatieve ontwikkeling
geplot op een radar op basis van tijd en impact. Dit soort
hulpmiddelen zijn ook hier van toepassing. De visie voor een standaard
is op zich niet anders dan de visie rond een bedrijf/product,
etc. Vandaar dat BOMOS hier geen specifieke invulling voor standaarden
aan geeft. De verdere detailering van de in de visie benoemde
innovatie onderwerpen zal veelal op tactisch niveau plaatsvinden,
bijvoorbeeld als onderdeel van Architectuur.

## De kosten en de opbrengsten (Activiteit: Financiën)

Een financieel model voor de lange termijn hebben die opbrengsten
garandeert in overeenstemming met de behoefte is het voornaamste doel
van deze activiteit.  Een standaard ontwikkelen en beheren kost
structureel geld. De hoeveelheid is sterk afhankelijk van de context
en dynamiek van de standaard en het is niet eenvoudig hier generieke
uitspraken over te doen. De eerste ontwikkelingen starten vaak met
projecten die beginnen met budgetten vanaf 30.000 euro tot vele malen
groter. Een eerste project levert ook niet direct een standaard op,
maar heeft in een werkgroep de mogelijkheden en scope van een
standaard onderzocht. Na de initiële ontwikkeling moet de standaard
structureel worden beheerd en doorontwikkeld. Er zijn cases bekend die
het beheer met budgetten in de order van 250.000 tot 900.000 euro (per
jaar) hebben georganiseerd. Tot op heden is hier weinig onderzoek naar
gedaan, met uitzondering van de Ethernet standaard: deze technische
standaard heeft $10 miljoen dollar gekost om te ontwikkelen. Andere
informatie bekend uit literatuur is dat de opbrengsten van verkoop van
ISO standaarden voor de helft voorziet in de kosten die ISO maakt in
de ontwikkeling en beheer van de ISO standaarden.

### De baten van standaardisatie generiek

Er mogen dan weinig cijfers beschikbaar zijn maar er is voldoende
economisch onderzoek gedaan naar de vooren nadelen van
standaardisatie. Bijgaande tabel geeft een samenvatting (op basis van
Blind, K. (2004). The economics of standards; theory, evidence,
policy):

|  | Positive effects | Negative effects |
| --- | --- | --- |
| Compatability / interface | Network externalities | Monopoly |
|  | Avoiding Lock-ins |  |
|  | Increased variety of systems products |  |
| Variety reduction | Economies of scale | Reduced choice |
|  | Building focus and critical mass | Market concentration |
| Information standards | Facilitates trade | Regulatory capture |
|  | Reduced transaction costs |  |

Voor semantische (domein) standaarden zijn met name relevant:

*   Positieve netwerkeffecten (wordt waardevoller met meer gebruikers).
*   Voorkomen van vendor lock-ins.
*   Toename variëteit in producten en diensten.
*   Schaalvoordeel.
*   Verlagen transactiekosten.

### Kosten en opbrengsten

Wel is het mogelijk om te kijken naar de mogelijke kostenposten en
opbrengsten van het beheer van standaarden. De balans vat deze samen.

| Debet | Credit |
|  --- |  ---  |
| Ontwikkelkosten | Structureel begroting |
| Beheerkosten | Projectfinanciering |
| Communicatie | Lidmaatschapsgelden |
| Lidmaatschapskosten (+reiskosten) | Subsidie |
| Bedrijfsvoering (accountant) | Dienstverlening |
| Huisvesting | Licenties |
| Goodwill |  |
| Tooling (Licenties) |  |
| Financieringskosten |  |

#### Debet

De voornaamste kosten zullen in principe gerelateerd zijn aan de
personeelskosten voor de primaire taak van de organisatie; de
ontwikkeling van nieuwe functionaliteit en het onderhouden van al
bestaande functionaliteit in de standaarden. De standaarden worden
gepubliceerd en mogelijk ook promotioneel onder de aandacht gebracht
waarvoor communicatiekosten gemaakt worden. Bij communicatiekosten kan
men naast de personeelskosten denken aan kosten voor het optuigen van
een communicatieplatform, het organiseren van bijeenkomsten, de
website en bijvoorbeeld drukwerk.

Vaak worden er specifieke software tools gebruikt zoals
datamodelleersoftware waarvoor licentiekosten betaald moeten
worden. Een andere potentiële kostenpost is de deelname aan verwante
standaardisatieorganisaties waarvoor lidmaatschapskosten worden
gerekend. In verschillende communities kan deze post variëren van 0
tot 15% en hoger, van het totale budget. Daarbij zijn dan vaak ook
reiskosten noodzakelijk voor de internationale
bijeenkomsten. Standaard bedrijfsvoeringkosten zijn ook van toepassing
zoals ICT voorzieningen (kantoorautomatisering), huisvesting en kosten
van de accountant voor de jaarrekening. Goodwill kan ook als
kostenpost worden beschouwd. Goodwill is dan de investeringen die men
in de omgeving moet plegen die niet direct bijdragen aan de standaard
zelf, zoals het deelnemen aan bijeenkomsten en accountmanagement. Vaak
is dit een investering om goodwill van anderen in return te krijgen
(als opbrengst). Tot slot zijn er de financieringskosten waarmee de
activiteiten worden bedoeld om inkomsten te genereren voor de
standaardisatieactiviteiten. Afhankelijk van het financieringsmodel
kunnen dat kosten zijn voor het verwerven van leden tot aan het
aanvragen van subsidies en dergelijke.

De verhoudingen kunnen door de tijd verschuiven, bijvoorbeeld in een
bepaalde fase van een standaard kan er pas op de plaats gemaakt worden
met de ontwikkeling en wordt de focus verlegd op de communicatie om de
adoptie van de standaard te bevorderen. In lijn hiermee zullen kosten
verschuiven van ontwikkeling naar communicatie.

#### Credit

Potentiële bronnen van inkomsten zijn bijvoorbeeld stakeholders die
geld uit de structurele begroting beschikbaar stellen voor de
standaard. Dat kan een ministerie zijn, maar even goed een branche of
belangenorganisatie. Op dezelfde manier kunnen deze organisaties ook
tijdelijk voor een bepaald doel (project)financiering beschikbaar
stellen. Daarnaast, aangezien standaarden een maatschappelijk en
economisch belang hebben, zijn er vaak mogelijkheden voor
subsidie. Deze subsidies zijn ook een mogelijke bron van inkomsten;
maar het verkrijgen daarvan kan omslachtig zijn, en er kunnen
beperkende voorwaarden zijn voor de inzet van het geld.

Structurele financieringsvormen verdienen de voorkeur boven tijdelijke
(project) financieringsvormen. Niemand zal namelijk een standaard
willen implementeren waarvan het onzeker is of die volgend jaar nog
wel beheerd wordt omdat de standaard werkt met aflopende
projectfinanciering. Daarnaast is structurele financiering een eis
voor opname op de pas-toe of leg-uit lijst met open standaarden van
het Forum Standaardisatie.

Andere potentiële opbrengsten zijn gerelateerd aan de standaard
zelf. Het is mogelijk om geld te vragen voor zowel het downloaden van
de documenten met specificaties, of het kan gekoppeld worden aan het
gebruik van de standaard. Beide vormen zijn niet bevorderlijk voor de
adoptie van de standaard. In de praktijk is veel weerstand tegen het
betalen voor het standaardisatiedocument, ongeacht het bedrag. Dit is
wel het huidige business model dat het NEN hanteert voor haar
normen. Ook in het kader van openheid (zie hoofdstuk 8) is het niet
verstandig om geld te vragen voor de documenten of het gebruik van de
standaard. Hoe beperkt het bedrag ook moge zijn, de standaarden worden
er op zijn minst minder open door. In de praktijk worden dan ook
regelmatig draft versies van deze standaarden gebruikt, omdat deze nog
gratis verspreid mogen worden.

Dienstverlening gerelateerd aan de standaard is een andere
mogelijkheid. Te denken valt daarbij aan consultancy over de standaard
of implementatieconsultancy. Diensten aanbieden bijvoorbeeld in de
vorm van een centrale berichtenmakelaar, of andere vormen van het
leveren van software/hardware zijn ook mogelijkheden. Tot slot zouden
er inkomsten gekoppeld kunnen worden aan dienstverlening op het gebied
van validatie en certificatie. Al deze vormen van dienstverlening
brengen wel een risico met zich mee. Naast een beheerorganisatie wordt
de organisatie ook een dienstverlener. Dat kan conflicterend zijn:
vooral door andere dienstverleners in de markt wordt dat opgevat als
oneerlijke concurrentie. Ook kan er een verwevenheid ontstaan tussen
het dienstverleningsproduct en de standaard zelf, indien blijkt dat
het eigen product een bepaald deel van de standaard niet goed
ondersteunt, kan ervoor gekozen worden de standaard te wijzigen in
plaats van te investeren in een product dat de standaard wel volledig
ondersteunt. Duidelijke scoping van welke dienstverlening de
beheerorganisatie op zich neemt en welke men overlaat aan de markt is
essentieel.

Naast de structurele financiering uit de begroting van een belangrijke
stakeholder is de meest voor de hand liggende inkomstenbron een
(lidmaatschaps)bijdrage van de stakeholders. Hiervoor kan op basis van
de trits 'belang-betaling-zeggenschap' de kosten verhaald worden bij
dezelfde partijen waar ook de baten liggen. Verschillende typen
organisaties kunnen verschillende bijdrage voor tarieven hebben
gerelateerd aan de potentiële opbrengsten van de stakeholder door het
gebruik van de standaard. Het spreekt voor zich dat een partij die een
wezenlijke bijdrage levert aan het beheer van een standaard daar ook
invloed op zal willen uitoefenen. Een risico daarbij is dat het belang
(en dus de zeggenschap) gelijkgeschakeld wordt met de financiële
bijdrage. Dit heeft ook consequenties voor de openheid.

Voor een volwassen standaard is het eenvoudiger om inkomsten te
genereren uit de standaard zelf of aanverwante diensten, maar daarbij
moet men voorzichtig te werk gaan om zo min mogelijk weerstand tegen
de standaard te creëren. Een standaard die zichzelf kan financieren
uit inkomsten, bijvoorbeeld door lidmaatschapsgeld en
licentie-inkomsten, kan nog steeds een open standaard zijn. Winst
maken is uit den boze. Om dit te voorkomen kan de organisatievorm een
belangrijke rol spelen. In de praktijk is het lastig om het free
riders (wel meeprofiteren zonder bijdrage) probleem goed te
adresseren.

### Geschiktheid van opbrengsten bronnen

De vorige paragraaf schetste een beeld van potentiële opbrengsten. De
keuze van welke bronnen voor opbrengsten aangeboord worden is
situationeel, maar deze paragraaf tracht te ondersteunen bij het maken
van de keuzes voor geschikte bronnen van inkomsten.

De geschiktheid van een type opbrengst wordt algemeen geldend bepaald door:

*  Kosten en opbrengsten in evenwicht brengend.
*  Open en transparant.
*  Voldoende breed draagvlak.

In andere woorden, opbrengstbronnen die geen draagvlak hebben, niet
transparant zijn en de beheerorganisatie winstgevend maken zijn niet
geschikt.

Om geschikte bronnen van inkomsten te bepalen is een onderscheid in
verschillende situaties noodzakelijk:

1. Onderscheid tussen ontwikkeling en beheer.
2. Mate van volwassenheid: onderscheid tussen een bewezen standaard en een standaard in de beginfase van de levenscyclus.

Daarnaast hanteren we een drietal uitgangspunten:

*  Aansluiten bij open standaard (toegankelijk).
*  Adoptie niet belemmerend.
*  Waar het voordeel zit, vindt betaling plaats.

Op basis van deze uitgangspunten hebben licenties vanwege de beperkte
openheid, maar vooral omdat het adoptie belemmerend werkt, een
twijfelachtige status. Dit geldt zowel voor betalen voor het
specificatiedocument, als wel op betalen voor gebruik van de
standaard. Gezien de ongewenstheid wordt dit niet beschouwd als
potentiële opbrengsten bron voor een open standaard.

#### Ad 1. Onderscheid tussen ontwikkeling en beheer

Een onderscheid tussen initiële ontwikkeling en lopend beheer is
relevant omdat de eerste over het algemeen eenvoudiger te financieren
is dan de tweede. Opdrachtgevers zijn in de meeste gevallen wel
geneigd om een project te financieren rond een bepaald probleem waarin
een standaard de oplossing is. Als de standaard eenmaal ontwikkeld is
in het project, dan is het echter een stuk lastiger om de continue
financiering te vinden voor het beheer. Regelmatig haken de initiële
opdrachtgevers af, of op zijn minst is er veel overtuiging nodig voor
nut en noodzaak voor continue financiering. Uitleggen wat onder lopend
beheer valt is dan ook noodzakelijk: de standaard aanpassen aan de
veranderende omgeving. Bijvoorbeeld wetgeving is veranderd,
afhankelijke standaarden zijn veranderd, of innovaties op technisch
vlak. Lopend beheer kan wel leiden tot een nieuwe versie van een
standaard. (Overigens soms, bijvoorbeeld door het NEN, wordt beheer
nauwer gedefinieerd als het beschikbaar houden op een website, en kan
beheer niet leiden tot een nieuwe versie van een standaard)

Projectfinanciering en subsidie zijn op zich prima voor incidentele
zaken zoals de initiële ontwikkeling maar ook specifieke uitbreiding
van de standaard. Echter aangezien ze niet structureel zijn, is het
minder handig deze bronnen in te zetten voor het beheer van een
standaard. Structureel op de begroting (bijv. financiering door
overheid) is natuurlijk een ideaal scenario, maar niet voor elke
beheerorganisatie weggelegd. Bij het ontbreken hiervan wordt het
nagenoeg noodzakelijk om een lidmaatschapsmodel te bestuderen. De
gewenstheid van het lidmaatschapsmodel (soms ook contributie of
participanten genoemd aangezien een stichting geen leden mag hebben)
is afhankelijk van de voordelen die exclusief voor de leden gelden, en
het kostenaspect. Als iedereen kan participeren tegen gediversifieerde
tarieven dan is dit een acceptabel alternatief. Bijvoorbeeld op type
organisatie en omzet. Het lidmaatschapsgeld mag voor geen enkele
deelnemer een grote barrière vormen. Als er geen voordelen aan het
lidmaatschap verbonden zijn zal niemand geneigd zijn om deel te nemen.

Voordelen van een lidmaatschap liggen op een tweetal punten:

1. Zichtbaar maken dat organisatie de standaard
   ondersteunt. (bijvoorbeeld logo op website, twee kanten uit: de
   logo van het participerende organisatie op de website van de
   standaard, en anderzijds dat de participerende organisatie het logo
   van de standaard mag gebruiken op websites en flyers)

2. Deelname aan werkgroepen. Deelname aan werkgroepen is vaak zeer
   waardevol aangezien het kennis geeft van de processen in de
   branche, en de toekomst ontwikkeling van de standaard. Het geven
   van voordelen aan lidmaatschap heeft consequenties voor de openheid
   van de standaard; hier moet gezocht worden naar een juiste balans.

Sommige standaardisatieorganisaties maken in hun tarieven onderscheid
tussen sturende leden en deelnemende leden. Dit begint wel
twijfelachtig te zijn in relatie tot openheid. Ook wordt soms getracht
veel opbrengsten bij leveranciers te behalen maar dit kan de adoptie
van de standaard schaden.

#### Ad 2. Mate van volwassenheid

Als een standaard een grote mate van volwassenheid heeft, gekenmerkt
door brede adoptie van de standaard, dan is dienstverlening door de
beheerorganisatie ook een potentiële inkomstenbron. Te denken valt aan
verschillende vormen van dienstverlening:

*   certificering
*   opleiding
*   implementatieondersteuning

[Certificering](#kwaliteit-van-implementaties) kan op verschillende
manieren ingezet worden, ook als middel om financiële opbrengsten te
genereren. In het kader van opleidingen kan bijvoorbeeld gedacht
worden aan het geven van opleidingsdagen tot aan complete cursussen
over de standaard. De marge op de cursus kan een inkomstenbron zijn,
helemaal gecombineerd met certificeren (het volgen van een opleiding
verplicht stellen voor het certificaat). Tot slot is
implementatie-ondersteuning een middel, dat kan in lichte mate door
het geven van betaalde adviezen over correct gebruik van de standaard,
tot aan het uitvoeren van complete implementatietrajecten. Hiermee
wordt de beheerorganisatie ook een marktpartij en daar kleven nadelen
aan.

Kort samengevat zal dienstverlening een inkomstenbron zijn die naar
mate de standaard volwassener wordt meer mogelijkheden gaat bieden
voor inkomsten. Een inkomstenbron die in de praktijk niet veel
voorkomt, maar voor de toekomst niet uitgesloten moet worden is de
donatie. Vooral structurele donaties zijn een prettige
financieringsvorm. Dit leidt tot het volgende model:

![Opbrengstenmodel](images/BOMOS-4_Opbrengstmodel-blanco.png "Opbrengstenmodel")

Overigens zijn de kosten van het beheren van een standaard ook niet
gelijk door de jaren heen. Sommige kostenposten kunnen flink
veranderen. Tegenwoordig zien we posten als tactisch beheer flink
stijgen, vooral door de relaties tussen de vele (internationale)
standaarden die afstemming vergen. Indien de adoptie van de standaard
succesvol is zal ook een post als implementatieondersteuning flink
kunnen stijgen.

### Kostenbesparingen bij standaardisatie

Natuurlijk wordt de vraag gesteld of standaarden niet goedkoper kunnen
worden ontwikkelt en beheert. Dat is niet eenvoudig want veel
standaardisatie-initiatieven, in het bijzonder ook in
industriestandaardisatie, hebben de volgende kenmerken:

*  Minimale kostenoriëntatie.
*  Hobbyisme in de positieve zin van het woord.

Dat wil zeggen dat er veelal geen vet zit op de budgetten, en dat
standaardisatieorganisaties keuzes moet maken in wat wel en niet
uitvoerbaar is binnen het budget. Een relevante vraag is dan ook hoe
verstandig de minimale kostenoriëntatie is in relatie tot de kwaliteit
van de standaard en ook de adoptie van een standaard.

Een complexe standaard ontwikkelen kan miljoenen kosten, de
voornaamste kosten zijn niet voor de ontwikkelen beheerorganisatie,
maar voor de individuele deelnemers zoals:

*  De tijd van de experts (vrijwilligers).
*  De reis en vergaderkosten.
*  Memberships fees en kosten voor aanschaf andere standaarden.

Efficiëntie kan mogelijk behaald worden in de doorlooptijd van het
standaardisatie-proces. Tijd is geld en het ontwikkelproces voor
standaarden is regelmatig extreem tijdrovend. Een tijdsbesparing in
het ontwikkelproces kan veel kosten besparen. Voorbeeld hiervoor is de
pressure cooker in de afvalbranche, waarin in een week het fundament
voor de standaarden is gelegd.

De verschillende standaardisatieorganisaties per sector willen nog wel
eens het wiel opnieuw gaan uitvinden, meestal uit onwetendheid, wat
ook inefficiëntie tot gevolg heeft. Bijvoorbeeld de ontwikkelen
beheerprocessen kunnen waarschijnlijk gekopieerd worden van een andere
standaard in plaats van deze zelf te ontwikkelen. Daarnaast
bijvoorbeeld is de kern van een validatie-service hetzelfde voor elke
XML (of JSON) gebaseerde standaard; toch bouwen nog veel
beheerorganisaties hun eigen validatie-service. Algemeen kan gesteld
worden dat door middel van online tools de inzet van de vrijwilligers
efficiënter gemaakt worden. Onderstaande tabel geeft als samenvatting
een aantal suggesties weer om standaardisatie efficiënt in te vullen:

| Onderdeel in standaardisatie proces: | Efficiënter te maken door: |
| --- | --- |
| Formeren handvest | Een specifiek en gedetailleerd handvest wat strak bepaald wat in/uit scope van het standaardisatie initiatief is. |
| Opzetten ontwikkel en beheerprocessen | Hergebruik van beschrijvingen (bv. gebruik van procedure document van andere standaardisatieorganisaties) |
| Inrichting beheerorganisatie | Hergebruik van (validatie) tools, maar ook tools om standaarden te maken  |
| Voorbereiding | Optimale en strakke planning met verdeling van de werkzaamheden. Ook duidelijke wensen en eisen aan de oplossing definiëren om “scope creep” te voorkomen. (“scope creep” is het fenomeen dat tijdens het ontwikkelproces de scope van de standaard geleidelijk verschuift.) Daarnaast al in een vroeg stadium de bronnen (andere standaarden) die potentieel hergebruikt kunnen worden identificeren.  |
| Ontwikkelproces | Innovatieve ontwikkelaanpakken voor standaarden (bv. gebruik van een pressure cooker), maar ook tools zoals een wiki om gezamenlijk aan te werken. |
| Review van de standaard | Efficiënt review proces en gebruik van templates voor het verzamelen van opmerkingen.  |
| Vaststellen van de standaard | Online tools voor het stemmen. |

Besparingen door middel van innovatieve aanpakken in het
ontwikkelproces kunnen ook een valkuil zijn. Een grote kostenpost zijn
de face-to-face meetings. Besparingen hierop zijn de vele online
mogelijkheden zoals online videoconferencing, fora, mailinglijsten,
etc. Met name in de open source gemeenschap is de mening dat
face-to-face meetings overbodig zijn en dat asynchrone communicatie
voldoende moet zijn, ook om wereldwijd met alle tijdzones te kunnen
opereren. Echter open source software ontwikkelen is niet gelijk aan
open standaard ontwikkeling. Hetzelfde proces hanteren is dus een
valkuil. Bij standaarden gaat het om complexe materie en
functionaliteit, waarbij wederzijds begrip en ook vertrouwen van groot
belang zijn. Directe communicatie, face-to-face, is belangrijk. In de
COVID pandemie zijn de online ontwikkelingen snel gegaan, en ook
geaccepteerd geraakt; uiteraard is het wel verstandig om hiervan te
profiteren. Efficiëntie betekent de juiste mate van face-to-face,
online meetings, en ander gebruik van online tools voor communicatie
en het afhandelen van de technische zaken. In andere woorden:
innovatieve ontwikkelaanpakken zoals [de pressure cooker en gebruik
van het Web](#voorbeelden-uit-de-operationele-praktijk) kunnen zeker
besparingen opleveren, maar zullen kostbare face-to-face meetings niet
vervangen.

### De business case

De business case van standaardisatie is een veel gehoord
onderwerp. Voordat het besluit tot investering genomen kan worden is
eerst inzicht in de business case noodzakelijk. Eigenlijk gaat het om
verschillende business cases:

1. De business case van de standaard (oftewel de keten)
2. De business case van een individuele organisatie om de standaard te implementeren
3. De business case van een nieuwe versie van een standaard.

De eerste business case is voor de overheid interessant om beleid rond
standaardisatie op af te stemmen. Vaak onderdeel van beleid rond een
groter maatschappelijk of economische vraagstuk. Uiteraard is deze
business case ook relevant voor de standaardisatie-organisatie, maar
een individuele organisatie kan er niet veel mee. Deze heeft een
andere business case nodig, specifiek voor haar rol in de keten.

Kwantitatieve onderzoeken naar de business case van standaardisatie
zijn lastig uit te voeren en leiden niet altijd tot nuttige
inzichten. Dit neemt niet weg dat kwalitatief onderzoek wel relevant
kan zijn en wel goed uitvoerbaar is. Alleen al het inzicht te weten
bij welke partijen de voordelen zitten en het identificeren van de
organisaties die geen voordelen hebben is waardevol. Daarnaast is het
waardevol om te weten welke partijen relatief meer voordeel hebben dan
andere partijen ook al hebben ze dezelfde rol. Zo kan bijvoorbeeld de
marktleider minder voordeel hebben ten opzichte van de runner-up, net
zoals een organisatie die een moderne back-office heeft mogelijk meer
voordeel kan hebben. Op basis van deze inzichten kan potentieel het
gedrag van de deelnemers in de werkgroepen worden verklaard. De
kwantitatieve business case is lastig omdat standaarden geen doel zijn
maar een middel om het doel van interoperabiliteit te behalen. De
business case gaat dan feitelijk ook om interoperabiliteit. In lijn
hiermee zijn er in de praktijk vaak geen projecten die als doel hebben
een standaard te implementeren, maar juist projecten die
interoperabiliteit voor bijvoorbeeld inkoop realiseren. Dit betekent
dat de business case van het project breder is dan de
standaard. Bijvoorbeeld regelmatig zien we projecten die van een
papieren uitwisseling overstappen naar een digitale gestandaardiseerde
uitwisseling waarbij ook procesoptimalisatie gaat plaatsvinden. De
standaard is daarmee een (belangrijk) onderdeel geworden van een veel
groter project. Het is daarbij lastig toe te wijzen welke opbrengsten
en kosten aan de standaard toekomen binnen het grotere
project. Daarbij is er ook sprake van kwalitatieve baten, die
vervolgens kwantitatief uitgedrukt moeten worden.

Bijzondere aandacht verdient ook business case type 3: Vervangende
standaard/ nieuwe versie. Hiervoor is het relatief eenvoudig de
business case op te stellen, maar deze is in de praktijk niet positief
te krijgen. Bijvoorbeeld rond e-facturatie: Als een organisatie al
e-factureert met bijvoorbeeld UBL of SETU, dan is de business case
naar een nieuwe standaard (UN/CEFACT Cross Industry Invoice) niet of
nauwelijks positief te krijgen. Daarom zullen er altijd een zeer lange
tijd ook nog oude standaarden (bijv. EDI) in gebruik zien, omdat er
geen positieve business case voor de nieuwe/andere standaard is,
zolang er geen interoperabiliteitsprobleem is. Eén van wereldwijd
meest succesvolle standaard, [RosettaNet](https://www.gs1us.org/resources/rosettanet),
illustreert dit ook: ondanks dat deze standaard al jaren een XML
versie heeft ontwikkeld is er nauwelijks migratie vanuit de oude EDI
versie, en lang een lage adoptie van de XML versie heeft gehad.

### Het opstellen van een business case

Ondanks de geschetste moeilijkheden en de verschillende pogingen die
al gedaan zijn, proberen we toch een aanpak te schetsen die inzicht
kan bieden in de business case. De aanpak in deze paragraaf beschreven
is gebruikt om een business case voor een semantische standaard in de
juweliersbranche op te stellen: Stappenplan:

1. Beschrijf huidige situaties en toekomstscenario's en identificeer stakeholders.
2. Bepaal de kosten en baten in de keten op basis van het raamwerk.
3. Verdeel de kosten en baten naar verschillende stakeholders (Probeer de kosten en baten per stakeholder te kwantificeren).

De eerste drie stappen worden toegelicht:


#### Stap 1 - Beschrijf huidige situaties en toekomstscenario's en identificeer stakeholders.

De eerste stap begint met een analyse van de stakeholders; wat zijn de
partijen die een relatie hebben tot het interoperabiliteitsprobleem
waarin een mogelijke standaard een oplossing kan bieden. Voor het
identificeren van de stakeholders, kan de NEN stakeholderanalyse
gebruikt worden ([zie sectie Werkgroep en
stakeholders](#werkgroepen-en-stakeholders)).

Vervolgens wordt de huidige situatie geanalyseerd; wat zijn de
uitgangsposities van waaruit de primaire stakeholders moeten
vertrekken. Daarbij dient ook het beeld van het toekomstscenario met
standaard helder te zijn, zodat de migratiepaden van de huidige
situatie naar de toekomstscenario's duidelijk zijn.

Het figuur geeft dit weer voor de primaire stakeholder de juwelier in dit voorbeeld. Uiteraard is het bij de implementatie de bedoeling om ervoor te zorgen dat zoveel mogelijk partijen in toekomstscenario 1 of 2 terecht komen en de standaard gaan gebruiken.

![Scenarios juweliersbranche](images/BOMOS-5_Scenarios-juweliersbranche-blanco.png "Scenarios juweliersbranche")

#### Stap 2 - Bepaal de kosten en baten in de keten op basis van het raamwerk.

In stap 2 wordt een kosten-baten model opgesteld. Wat zijn in
generieke zin de eenmalige investeringen, de operationele kosten en de
baten die van toepassing zijn op de standaard. Voor vele standaarden
zal dat redelijk gelijk zijn, vandaar dat gestart kan worden met het
model uit de juweliersbranche, en deze vervolgens aan te passen waar
nodig. Het model uit de juweliersbranche is hieronder weergegeven.

![Batenmodel juweliersbranche](images/BOMOS-6_Batenmodel-juweliersbranche-blanco.png "Batenmodel juweliersbranche")

#### Stap 3- Verdeel de kosten en baten naar verschillende stakeholders.

De verschillende kosten en baten zullen niet op alle stakeholders
betrekking hebben, en ook de mate zal verschillen. In deze stap worden
de kosten en baten uit het raamwerk van stap 2 een niveau dieper
gespecificeerd, en toegekend aan de stakeholder met een gedefinieerde
relatie.

Op basis van dit eenvoudige stappenplan kan toch op een eenvoudige
manier inzichten in de business case van een standaard ontstaan,
zonder blind te focussen op de getallen. Uiteraard kan na stap 3 een
poging gedaan worden om de geïdentificeerde kosten en baten uit te
gaan drukken in geld.
